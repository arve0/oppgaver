<html><head><meta charset="utf-8"/><meta name="viewport" content="width=device-width, initial-scale=1"/><title>Kursveiledning | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative(url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span data-i18n="html=layout.home">Forside</span></a><span>&nbsp;/&nbsp;</span><a href="..">Scratch</a></div><a data-i18n="title=layout.takeTour" title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" data-i18n="placeholder=layout.search" placeholder="Søk" class="form-control"/></form></div></div><div class="search"><h1 data-i18n="html=layout.searchResults">Søkeresultat</h1><div class="results"></div></div><div class="col-xs-12"><header class="clearfix"><img src="../../assets/img/ccno_logo.png" class="logo hidden-xs"/><h1 class="title">Kursveiledning</h1><div class="lesson-icons"><a href=".." class="course"><img src="../logo-white.png"/><span>Scratch</span></a><div class="pdf"><a href="/scratch/veiledninger/kurs_avansert_scratch_plattform.pdf" data-i18n="title=layout.downloadPdf" title="Last ned PDF"><span class="icon"></span><span class="text">PDF</span></a></div></div></header></div><div class="col-xs-12"><div class="content"><section class="intro" id="avansert-scratch-plattform">
<h1 class="intro" id="avansert-scratch-plattform">Avansert Scratch - Plattform</h1>
<p>Kurset <strong>Avansert Scratch - Plattform</strong> er ment for de som allerede
har en del erfaring i å programmere Scratch. Oppgavene tar for seg
flere avanserte konsepter, og er friere med mindre gitt kode enn de
fleste andre Scratch-oppgavene.</p>
<figure><img src="kurs_avansert_scratch_plattform.png" alt=""></figure>
</section>
<section class="activity" id="bakgrunn">
<h1 class="activity" id="bakgrunn">Bakgrunn</h1>
<p>Dette kurset ble opprinnelig utviklet til en kodeklubb på Blindern i
Oslo, våren 2016. Flere barn hadde i tidligere kodeklubber spurt om
hvordan man kan lage plattformspill i Scratch. Tanken var å gi barna
og ungdommene som allerede hadde sett en del Scratch en ekstra
utfordring, samtidig som vi fikk muligheten til å snakke om noen av de
mer avanserte programmeringskonseptene som Scratch tilbyr.</p>
<p>Plattformspill har utviklet seg mye siden Donkey Kong og Super Mario
(den gang Jumpman) ble introdusert i 1981. Likevel er dette figurer
også barn blir kjent med i dag. I dette kurset lager vi et ganske
avansert plattformspill. Tanken er at spillet utvikles gradvis over
flere kurskvelder, med fokus på et konsept hver kveld. Etterhvert
jobber vi frem et plattformspill (som vi kaller <strong>Jumpman</strong>) som er
veldig inspirert av Super Mario-spillene, men hvor det er store
muligheter for å implementere sine egne variasjoner underveis.  Et
viktig tema i kurset er å lære barna kreativitet gjennom å gi dem et
enkelt rammeverk og deretter gi dem ideer og frihet til
videreutvikling av dette rammeverket.</p>
</section>
<section class="activity" id="oppgavene">
<h1 class="activity" id="oppgavene">Oppgavene</h1>
<p>Oppgavene i <strong>Avansert Scratch - Plattform</strong> bygger til en viss grad
på hverandre, slik at anbefales at de gjøres i rekkefølgen de står i
oppgavesamlingen. Det er likevel selvstendige konsepter som tas opp i
hver oppgave slik at det er mulig å hoppe over oppgaver. For eksempel,
om man ikke gjør oppgaven med bakgrunnsskrolling ender man med et
fullverdig spill, men uten bakgrunnsskrolling.</p>
<p>I steg 1 i hver oppgave gis det litt kode som danner grunnlaget for
resten av oppgaven. Steg 1 kan gjerne jobbes gjennom i fellesskap,
mens veilederen forteller om teorien beskrevet i dette steget for å
sikre at alle får det med seg. Steg 2 og steg 3 i hver oppgave
beskriver hvordan spillet kan utvikles videre til et enkelt, men
fullstendig spill. Mens steg 4 gir mange forslag til hvordan spillet
kan varieres og videreutvikles. La elevene jobbe mer selvstendig med
steg 2 og 3, og oppfordre dem til å være kreative når de kommer til
steg 4. Om noen har ideer som går utover det som er foreslått i steg 4
er det veldig spennende. La dem prøve seg!</p>
<p>Nedenfor beskrives hvordan hver oppgave kan introduseres i felleskap:</p>
<ul>
<li>
<p><a href="../donkey_kong/donkey_kong.html"><strong>Donkey Kong</strong></a> er en slags
introduksjon til kurset hvor vi lager et enkelt, men fullstendig
plattformspill. Denne er også en oppgave i kurset
<a href="kurs_avansert_scratch_klassikere.html">Avansert Scratch - Klassikere</a>
slik at noen har kanskje vært borti denne tidligere (oppfordre dem i
såfall til å videreutvikle spillet sitt). Den felles gjennomgangen
bør her vektlegge hvordan man simulerer enkel gravitasjon ved hjelp
av et par enkle variabler.</p>
</li>
<li>
<p><strong>Jumpman - Animasjon</strong> er første del av Jumpman-spillet vårt. Fokus
her er på hvordan vi enkelt kan animere en figur forskjellig
avhengig av om figuren står i ro, løper eller hopper.</p>
</li>
<li>
<p><strong>Jumpman - Kollisjon</strong> er andre del av Jumpman-spillet. Her er
hovedpoenget avansert kollisjonsdeteksjon. Spesielt vil vi se
hvordan vi kan se forskjell på om Jumpman skaller en murstein
nedenfra eller står på toppen av mursteinen.</p>
</li>
<li>
<p><strong>Jumpman - Bakgrunnsskrolling</strong> er tredje del av Jumpman-spillet.
Her skal vi se hvordan vi kan lage verdenen større ved å skrolle de
forskjellige bakgrunnselementene (plattformer, fiender) rundt på
skjermen.</p>
</li>
<li>
<p><strong>Jumpman - Brettdesign</strong> er fjerde og siste del av Jumpman. I denne
oppgaven er fokus på hvordan man kan implementere flere nivåer i
spillet. Samtidig ser vi hvordan vi kan inkludere elementer som
smarte fiender og bevegelige plattformer.</p>
</li>
</ul>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Scratch: Kursveiledning&amp;body=Beskriv ditt problem..." class="issue">Rapporter et problem</a><a href="https://github.com/kodeklubben/oppgaver/tree/master/src/scratch/veiledninger" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong data-i18n="html=layout.license">Lisens</strong><strong>:</strong></p><a rel="license" data-i18n="href=layout.licenseUrl" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong data-i18n="html=layout.author">Forfatter</strong><strong>:</strong></p><p>Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 data-i18n="html=layout.greeting" class="modal-title">Hei der!</h4></div><div class="modal-body"><p data-i18n="html=layout.askTour">Ser ut som dette er ditt første besøk, vil du ha en omvisning?</p></div><div class="modal-footer"><button data-i18n="html=layout.yes" class="btn btn-success">Ja!</button><button data-dismiss="modal" data-i18n="html=layout.no" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script><script>// bind shim for phantomJS
Function.prototype.bind = Function.prototype.bind || function (thisp) {
  var fn = this;
  var args = Array.prototype.slice.call(arguments, 1);
  return function () {
    return fn.apply(thisp, args);
  };
};
$(document).ready(function(){
  $('pre').has('code.blocks').addClass('blocks');
  scratchblocks.renderMatching('code.blocks', {
    languages: ['nb', 'en']
  });
  scratchblocks.renderMatching('code.b', {
    languages: ['nb', 'en'],
    inline: true
  });
});</script></body></html>